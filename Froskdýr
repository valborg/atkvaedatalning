Froskdýr eru flokkur seildýra sem inniheldur allar tegundir ferfætlinga sem ekki eru líknarbelgsdýr. Þau skiptast í þrjá ættbálka, ormakörtur, salamöndrur og froska. Í þróunarstiganum eru þau mitt á milli fiska og skriðdýra og voru fyrstu hryggdýr á landi fyrir um það bil 370 miljónum ára.

Froskdýr lifa um allan heim nema á köldustu svæðum, eru með misheitt blóð og kirtlaríka húð sem hefur hvorki hár, hreistur né fjaðrir. Þau anda bæði með húð og lungum og lifa mest á skordýrum, sniglum og ormum. Þau gjóta eggjum sínum oftast í vatni og festa þau í klasa eða lengjur við vatnaplöntur. Lirfurnar nefnast halakörtur og anda með tálknum.

Fullorðin dýr lifa lengstum bæði á landi og í vatni, en hafa ekki aðlagast fullkomlega lífi á þurru landi eingöngu líkt og flestir aðrir ferfætlingar. Um 5.700 tegundir froskdýra eru til. Skriðdýrafræði er sú vísindagrein sem fæst við rannsóknir bæði á froskdýrum og skriðdýrum. 

Beinagrind er innri stoðgrind margra dýra og er sérstaklega einkennandi fyrir hryggdýr en finnst bæði hjá skrápdýrum og seildýrum. Hún er gerð úr beinvef með steinefnum og trefjum. Hjá sumum dýrum er hlutverk hennar að styðja við aðra vefi, hjá öðrum myndar hún festu fyrir vöðva sem hreyfa hana.

