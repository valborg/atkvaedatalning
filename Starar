Fuglalíf á Kanaríeyjum er nokkuð fjölskrúðugt. Alls hafa fundist þar rétt innan við 400 tegundir, þar af sex einlendar tegundir, það er að segja finnast ekki annars staðar.

Meðal þeirra tegunda sem þar finnast eru tvær tegundir af staraætt, annars vegar Sturnus vulgaris sem er sú tegund sem einnig finnst á Íslandi og við köllum einfaldlega stara og hins vegar Pastor roseus sem á íslensku gæti kallast rósastari.

Líklega fóru starar fyrst að verpa á Kanaríeyjum undir lok áttunda áratugs síðustu aldar. Smáir varpstofnar eru á eyjunum Tenerife og Gran Canaria. Einnig er varpstofn á Azor-eyjum sem liggja norðvestur af Kanaríeyjum. Starar finnast í Marokkó og sennilega hafa þeir borist þaðan til eyjanna.

Samkvæmt hefð er heiminum skipt upp í nokkrar heimsálfur.Ef heimskort er skoðað er til dæmis augljóst að Belgía er í Evrópu, Argentína í Suður-Ameríku og Nígería í Afríku. Hins vegar vandast málið þegar um er að ræða lönd sem liggja á mörkum tveggja heimsálfa, eins og Rússland og Tyrkland, eða þegar landsvæði heyrir undir ríki sem er í annarri heimsálfu.

Kanaríeyjar tilheyra landfræðilega Afríku enda aðeins rúmlega 100 km úti fyrir strönd norðvestur Afríku, en stjórnarfarslega heyra eyjarnar undir Spán sem er í Evrópu.
